Webové aplikace o více stránkách jsou v dnešní době standard. Představte si muzeum s jedním jediným obrazem - pořád to může být dechberoucí zážitek, ale omrzí výrazně rychleji. Jednostránkové weby rozhodně mají své místo, dnes se však naučíme způsob, jak naši aplikaci rozšířit o další stránky a posunout ji na vyšší úroveň.

## Single-page application (SPA)

Je typ aplikace, u které se obsah stránky mění dynamicky za jejího běhu, aniž by bylo třeba přenačítat celou stránku znovu. Výhodou je rychlejší a hladší navigace stránkou - uživatel nemusí čekat na načítaní každé jednotlivé podstránky. Další plus je snížená zátěž na server, protože místo odpovědi pro každou navštívenou stránku stačí uživateli odpovědět jen jednou a o navigaci se postará jeho prohlížeč. SPA mají i své nevýhody - například horší možnosti SEO optimalizace, ale to už je nad rámec této lekce.
